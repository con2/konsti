## Mistä saan apua Konstin käyttöön?

Vapaaehtoisemme pelitiskillä ja larp/rope-tiskillä auttavat mielellään Konstin käytössä ja peleihin ilmoittautumisessa.
Jos sinulla on siis kysyttävää Konstin käytöstä, älä epäröi nykäistä heitä hihasta tapahtuman aikana!

## Kuinka aloitan Konstin käytön?

Konstin käyttö kannattaa aloittaa rekisteröimällä itsellesi käyttäjätunnus: voit tehdä tämän vasemman yläreunan hampurilaisvalikon kautta löytyvällä Luo tili -sivulla.
Rekisteröitymiseen tarvitset rekisteröintikoodin sekä joudut keksimään itsellsei käyttäjätunnuksen ja salasanan..
Tunnuksen luomisen jälkeen voit kirjautua sisään ja ilmoittautua peleihin. Voit käyttää Konstia millä vain haluamallasi laitteella kirjautumalla sisään.

Huomaathan, että aikaisempina vuosina käytössä olleet käyttäjätilit on poistettu käytöstä.

## Mistä saan rekisteröintikoodin?

Rekisteröintikoodeja saa Ropeconissa pelitiskiltä (Halli 3) sekä rope/larp-tiskiltä ja infosta (Pääaula, Eteläinen sisäänkäynti).
Käyttäjätilin voi siis käytännössä luoda vasta Ropeconissa.

## Kuinka vaihdan salasanani?

Jos olet kirjautunut Konstiin, voit vaihtaa salasanan Konstin Käyttäjä ja Ryhmä -näkymässä.

Jos salasanasi on hukkunut etkä pääse kirjautumaan Konstiin, voit vaihtaa sen rekisteröintikoodisi ja käyttäjätunnuksesi avulla pelitiskillä tai larp/rope-tiskillä.

Jos et ollut ehtinyt vielä ilmoittautunut yhteenkään peliin, voit huoletta hakea itsellesi tiskiltä myös toisen rekisteröintikoodin ja luoda uuden käyttäjätilin.

## Minulla ei ole mobiililaitetta, kuinka ilmoittaudun?

Pelitiskiltä ja larp/rope-tiskiltä voi saada Konstiin rekisteröitymistä ja peleihin ilmoittautumista varten hetkellisesti lainaan muutamia tablettitietokoneita.
Voit kirjautua sisään Konstiin näillä laitteilla käyttäen omaa käyttäjätunnustasi ja salasanaasi – muistathan kirjautua ulos Konstista ennen laitteen palauttamista tiskille!

## En löydä etsimääni ohjelmanumeroa Konstista?

Olethan tarkistanut, että valittuna on etsimääsi peliä vastaava ohjelmatyyppi? Niin ikään kannattaa tarkistaa myös, mikä tägi on valittuna.

Voi myös olla, ettei kyseiseen ohjelmaan ilmoittauduta Konstin kautta, vaan jotain muuta kautta. Voit tarvittaessa kysyä apua pelitiskiltä,
larp/rope-tiskiltä tai infosta.

## Miksi en voi ilmoittautua peliin?

Vaihtoehto 1: Olet jo ilmoittautunut kolmeen saman tunnin aikana alkavan roolipelin arvontaan. Konstissa on mahdollista ilmoittautua aina joko seuraavan neljän tunnin aikana alkaviin roolipeleihin arvontavaiheessa, tai seuraavan kahden tunnin aikana alkaviin roolipeleihin suorailmoittautumisvaiheessa: arvontavaiheessa jokaiselle tunnille voi valita enintään kolme suosikkipeliään preferenssijärjestyksessä 1-3.

Huomaa, että yhden ohjelmatyypin peliin ilmoittautuminen ei estä toisen ohjelmatyypin peliin ilmoittautumista: voit edelleen ilmoittautua esimerkiksi turnaukseen tai larppiin, vaikka olisit jo ilmoittautunut mukaan kolmeen roolipeliin. Tarkistathan, ettet ilmoittaudu päällekkäisiin peleihin ja turnauksiin!

Vaihtoehto 2: On menossa roolipelien ilmoittautumisvaiheiden välinen 15 min "katveaika". 2 tuntia ennen pelin alkua algoritmi sijoittaa pelaajat peleihin preferenssijärjestyksen mukaisesti: tämän ensimmäisen vaiheen sijoitusten jälkeen on 15 minuutin katveaika, jonka aikana peleihin ei voi liittyä. Tässä tapauksessa kannattaa odottaa hetki, jotta pääsee ilmoittautumaan suorailmoittautumisella jäljellä oleviin tyhjiin paikkoihin.

Vaihtoehto 3: Ryhmän perustaja on ilmoittanut sinut mukaan pelipaikan arvontaan osana ryhmää, joten et voi enää ilmoittautua yksin muiden pelien arvontaan. Jos puolestaan olet ryhmän jäsen ja yrität ilmoittautua mukaan peliin suoralla ilmoittautumisella, ilmoittautumisen vahvistaminen Konstin antamasta varoituksesta huolimatta poistaa sinut ryhmästä. Jos olet ryhmän perustaja ja yrität ilmoittautua peliin suoralla ilmoittautumisella, ryhmä suljetaan (myös tästä näytetään varoitus).

## Miksi en pysty liittymään ryhmään/luomaan ryhmää?

Jos sinulla on jo suoria ilmoittautumisia peleihin, et voi luoda uutta ryhmää tai liittyä ryhmään. Profiili & ryhmä -näkymässä listataan ne pelit, jotka estävät ryhmän perustamisen tai ryhmään liittymisen.

## Voinko ilmoittautua useampaan peliin/turnaukseen yhtä aikaa?

Teknisesti Konstissa on mahdollista ilmoittautua esimerkiksi kahteen osittain samaan aikaan pelattavaan turnaukseen yhtä aikaa. Joskus tämä voi olla tarpeen, jos esimerkiksi toinen turnaus olisi alkamassa hieman ennen ensimmäisen virallista loppumisajankohtaa: näin käyttäjän on mahdollista ilmoittautua mukaan myös toiseen turnaukseen jos ensimmäinen turnaus loppuukin esimerkiksi hieman etuajassa, tai jos tämä ei pääsekään mukaan turnauksen finaaliin. Tämä mahdollistaa uuden ilmoittautumisen tekemisen myös siinä tapauksessa, että peli tai turnaus perutaan kokonaan. Kannattaa kuitenkin olla varovainen useisiin yhtä aikaa järjestettäviin peleihin ilmoittautuessa ja tarkistaa, että varmasti pääset osallistumaan kaikkiin niihin peleihin/turnauksiin, joihin olet ilmoittautunut!

Koska yhden ohjelmatyypin peliin ilmoittautuminen ei estä toisen ohjelmatyypin peliin ilmoittautumista, on Konstissa myös teknisesti mahdollista ilmoittautua vahingossa esimerkiksi samaan aikaan järjestettävään roolipeliin sekä larppiin. Pidäthän siis huolen, että ilmoittaudut vain yhteen peliin tai turnaukseen kerrallaan ja että olet pääsemässä varmasti paikalle!

## Miksen päässytkään peliin, johon ilmoittauduin?

Roolipelien kohdalla käytössä on kaksivaiheinen ilmoittautumissysteemi, jossa ensin ilmoittaudutaan mukaan arvontaan: tämä ei siis vielä takaa paikkaa valittuun peliin, vaan tarkoittaa, että olet mukana algoritmin suorittamassa paikkojen jaossa. Kun tämä alustava paikkajako on ohi, voi joskus ikävä kyllä etenkin suosituimpien pelien kohdalla käydä niin, että kaikki eivät pääsekään mukaan haluamiinsa peleihin. Arvonnan jälkeen on kuitenkin vielä mahdollisuus päästä mukaan johonkin toiseen peliin suorailmoittautumisen kautta.

## En pääsekään peliin johon ilmoittauduin, mitä teen?

Jos et jostain syystä pääsekään peliin tai turnaukseen, johon olet jo ilmoittautunut Konstin kautta, kannattaa ilmoittautuminen perua mahdollisimman pian: näin joku toinen peliin haluava saattaa vielä ehtiä nappaamaan itselleen perumasi paikan!
