# Mikä on Konsti?

Konsti on suomalaisille con-tapahtumille suunniteltu [avoimen lähdekoodin ilmoittautumissovellus](https://github.com/ropekonsti/konsti), jota kehittää ja ylläpitää joukko vapaaehtoisia koodaajia. Konsti on ollut käytössä Ropeconissa jo vuodesta 2017 lähtien. Konstin avulla peleihin ilmoittautuminen tapahtuu joko niin, että paikat arvotaan, tai sitten peleihin voidaan ilmoittautua ilmoittautumisjärjestyksessä. Konstia ja sen arvonta-algoritmia on kehitetty vuosien saatossa jatkuvasti eteenpäin.

## Ropecon 2022

Konstin kautta voi ilmoittautua Ropeconissa 2022 pöytäroolipeleihin, larppeihin ja turnauksiin.

Konstin käytössä auttavat Pelitiski (Halli 3) ja Larp/Rope-tiski (Eteläisen sisäänkäynnin aula). Tiskeiltä voi noutaa rekisteröintikoodin sekä lainata tablettitietokoneita Konstin käyttämiseen.

## Miten Konstia käytetään?

Konsti on verkkosovellus, jota voi käyttää internet-selaimen avulla omalla älypuhelimella, tabletilla tai kannettavalla.

### Tilin luominen ja sisäänkirjautuminen

Vasemmassa ylänurkassa olevan hampurilaisvalikon kautta pääset luomaan itsellesi käyttäjätilin, kirjautumaan sisään Konstiin tai palaamaan takaisin pelilistaan tarkastelemaan kaikkia Konstissa olevia pelejä. Konstia voi selata myös kirjautumatta sisään, mutta peleihin ilmoittautumiseen vaaditaan käyttäjätili.

Uuden käyttäjätilin luomiseen tarvitset rekisteröintikoodin, joita on saatavilla Pelitiskiltä (Halli 3) ja Rope/Larp-tiskiltä (Pääaula, Eteläinen sisäänkäynti).

Huomaathan, että aikaisempina vuosina käytössä olleet käyttäjätilit eivät ole enää käytössä, vaan sinun on luotava uusi käyttäjätili tämän vuoden tapahtumaa varten.

Rekisteröintikoodin lisäksi tarvitset käyttäjänimen ja salasanan. Rekisteröintikoodi kannattaa pitää tallessa siltä varalta, että et pääsekään enää kirjautumaan sisään tunnuksellasi: sitä tarvitaan salasanan vaihtamiseen tiskeillä. Rekisteröintikoodi näkyy ensimmäisen sisäänkirjautumisen yhteydessä sivuston ylälaidassa, ja sen löytää myöhemmin myös navigaatiopalkista.

### Ohjelmatyypin valinta

Sivun yläreunassa on valikko, josta voit valita minkä ohjelmatyypin pelejä haluat selata: pöytäroolipelit, larpit tai turnaukset.

Huomaa, että ohjelmatyypin valinta vaikuttaa näkymään myös Oma ohjelmani -osiossa suosikkeja ja ilmoittautumisia tarkasteltaessa: voin nähdä kerrallaan siis vain yhden ohjelmatyypin pelit.

### Pelien selaaminen Konstissa

Ohjelmalista -sivulla avautuu lista peleistä, joihin Konstin kautta voi ilmoittautua. Pelit on jaoteltu päivän ja pelin alkamis kellonajan mukaan. Jos ilmoittautuminen ei ole vielä alkanut, päivämäärän ja kellonajan alla näkyy myös tieto siitä, mihin aikaan ilmoittautuminen kyseisiin peleihin on avoinna ja onko kyseessä arvontaan ilmoittautuminen vai suora ilmoittautuminen.

Näiden tietojen alla näkyy Konstin käyttäjien näkökulmasta kenties se tärkein tieto: tieto siitä, kuinka monta pelaajaa kyseiseen peliin on ilmoittautunut, ja kuinka monta vielä mahtuu mukaan. Kun käytössä on suorailmoittautuminen, päivittyy ilmoittautuneiden lukumäärä reaaliaikaisesti. Mikäli käytössä on arvonta-ilmoittautuminen (roolipelit) ja sen ilmoittautumisaika on vielä käynnissä, ilmoittautuneiden pelaajien lukumäärä ei muutu vielä arvontaan ilmoittautumisen yhteydessä, vaan päivittyy vasta, kun paikat on arvottu.

Kunkin pelin infolaatikossa on myös Lue lisää -linkki, jota klikkaamalla pääsee lukemaan lisää tietoa valitusta pelistä: esimerkiksi pelin kesto, sijainti, esteettömyystiedot sekä pelin kuvaus löytyvät tästä näkymästä.

### Ilmoittautuminen

Jos kyseisen pelin ilmoittautumisaika on käynnissä, näkyy pelin tietojen alla Ilmoittaudu -painike. Jo tehdyn ilmoittautumisen voi halutessaan myös perua joko suoraan pelilistasta tai hampurilaisvalikon Oma ohjelmani -näkymästä painamalla Peru ilmoittautuminen -painiketta.

Eri ohjelmatyypeillä on käytössä hieman erilaisia ilmoittautumiskäytäntöjä näiden erityispiirteistä johtuen.

### Suosikkipelit

Pelin lisääminen suosikkeihin on kätevä tapa merkitä muistiin itseä kiinnostavia pelejä ja ne on helppo löytää myöhemmin hampurilaisvalikossa sijaitsevan Oma ohjelmani -osion kautta. Voit lisätä pelejä suosikkeihin pelilistasta kunkin pelin infolaatikon oikeassa yläkulmassa sijaitsevan sydän-painikkeen avulla.

## Miten ilmoittaudun roolipeleihin?

Konstin roolipeli-ilmoittautuminen tapahtuu kahdessa vaiheessa, joita kutsutaan "arvonnaksi" ja "suorailmoittautumiseksi". Arvonta on jo aikaisemmilta vuosilta tuttu käytäntö, jossa paikat jaetaan algoritmin toimesta käyttäjän asettamien toiveiden mukaan, mutta suorailmoittautuminen on tullut mukaan tänä vuonna uutena tulokkaana.

Roolipeleihin ilmoittautuminen aukeaa neljä tuntia ennen kunkin pelin alkua "arvonnalla": tässä ensimmäisessä vaiheessa kävijä pystyy ilmoittautumaan yhteensä kolmeen peliin ja asettamaan ne haluamaansa järjestykseen. Arvontaan ilmoittautuminen kestää kaksi tuntia, minkä jälkeen Konsti sijoittaa ilmoittautuneet pelaajat toivomiinsa peleihin mieluisuuksien mukaan, sikäli kun mahtuu kuhunkin peliin. Ilmoittautuminen menee arvonnan jälkeen kokonaan kiinni 15 minuutiksi: tämän vartin "katveajan" aikana käyttäjä voi tarkistaa, mihin peliin on päässyt mukaan ja halutessaan osallistua suoraan ilmoittautumiseen sen jälkeen.

Arvonnan ja katveajan jälkeen alkaa ns. toinen vaihe eli suorailmoittautuminen. Viimeisen 1h 45 min aikana pelit näyttävät, kuinka monta pelaaja niihin on jo ilmoittautunut ja montako pelaajaa mahtuu vielä mukaan. Tässä vaiheessa on vielä mahdollista napata paikka suoraan itseään kiinnostavasta pelistä niin kauan, kun siinä on vielä tilaa. Huomaathan, että suorailmoittautumiseen voi osallistua, vaikka ei olisi osallistunut arvontaan 1. vaiheessa.

### Pyöröovipelit

Pyöröovipelien ideana on että pelaajat voivat lähteä kesken pelin ja paikkoja voi täyttää yhtä luonnollisesti. Pyöröovipelin alkuun voi ilmoittautua normaalisti, mutta kun peli alkaa, se näkyy koko toimintansa ajan Konstin ilmottautumissivulla painettaessa "Pyöröovi" -nappia.

## Miten ilmoittaudun larppeihin?

Merkittävään osaan larppeja ilmoittaudutaan tänä vuonna Kosti-sovelluksen kautta. Roolipeleistä poiketen larppien ilmoittautuminen on yksivaiheinen eikä sisällä arvontaa, vaan larpit täytetään ilmoittautumisjärjestyksessä (suorailmoittautuminen).

### Larppien ilmoittautumisten avautuminen

Larppien ilmot aukeavat tiettyihin aikoihin. Konstissa ilmoittautuminen perjantai-illan larppeihi alkaa heti klo 15 tapahtuman ovien auettua, ja lauantai-aamupäivän larppeihin vastaavasti perjantaina klo 18. Ilmoittautuminen lauantai-illan larppeihin ilmoittautuminen avautuu Konstissa puolestaan lauantaina klo 11, ja vastaavasti sunnuntain larppeihin lauantaina klo 15.

### Miksi larppia X ei löydy Konstista?

Kaikkiin tänä vuonna Ropeconin ohjelmassa oleviin larppeihin ei kuitenkaan ilmoittauduta Konstin kautta. Joihinkin larppeihin ilmoittaudutaan Larp/Rope-tiskin kautta, sillä ilmoittautumisen yhteydessä pelaajat valitsevat oman hahmonsa ja heille jaetaan lisämateriaalia.

## Miten ilmoittaudun turnauksiin?

Konstissa voi selata turnauksia valitsemalla sivun yläosan valikosta ohjelmatyypiksi Turnaukset. Turnauksiin ilmoittautuminen sujuu Konstin kautta hyvin samaan tapaan, kuin esimerkiksi roolipeleihin ja larppeihin, mutta joillakin eroavaisuuksilla:

### Turnauksissa käytössä vain suorailmoittautuminen

Toisin kuin roolipeleihin Konstin kautta ilmoittauduttaessa, turnauksiin ilmoittautuminen tapahtuu vain yhden vaiheen kautta: käytössä on siis larppien tapaan pelkkä suorailmoittautuminen, jossa ilmoittautumispainikkeen painaminen lisää käyttäjän suoraan turnauksen osallistujalistalle. Tästä syystä varsinkin pienempien turnausten osalta kannattaa olla ajoissa liikenteessä ja ilmoittautua jo hyvissä ajoin ennen turnauksen alkua paikan varmistamiseksi.

### Turnausilmoittautumisten avautuminen

Ilmoittautuminen kaikkiin Ropeconin aikana tapahtuviin turnauksiin avautuu jo heti perjantaina tapahtuman auetessa ja kunkin turnauksen ilmoittautuminen sulkeutuu, kun kyseinen turnaus alkaa.

### Muistathan antaa yhteystietosi palkintoja varten

Turnausten ilmoittautumisen yhteydessä Konstissa kysytään käyttäjältä myös nimeä ja yhteystietoja (sähköpostia ja puhelinnumeroa), jotta turnausten voittajiin ja muihin mahdollisiin palkintojen saajiin saadaan myöhemmin tarvittaessa yhteys ja palkinnot löytävät perille oikeille omistajilleen. Nämä tiedot eivät näy Konstissa julkisesti muille käyttäjille, vaan ovat vain kyseisen turnauksen järjestäjien nähtävissä. Muistathan siis lisätä nimesi ja yhteystietosi ilmoittautumisen yhteydessä!

### Miksi turnausta X ei löydy Konstista?

Ropeconissa on tänäkin vuonna laaja valikoima erilaisia turnauksia, mutta aivan kaikkien niiden ilmoittautuminen ei kuitenkaan tapahdu Konstin kautta. Esimerkiksi ennakkoilmoittautuminen figuturnauksiin on tapahtunut jo kauan ennen tapahtumaa harrastajien omien foorumien kautta, ja moni MTG-turnauksista hyödyntää ilmoittautumisissa puolestaan omaa sovellustaan. Lisäksi tämän vuoden Ropeconissa pelattavat Vampire: the Eternal Struggle -korttipelin EM-turnausten ilmoittautumiset tapahtuvat Konstin ulkopuolella: ilmoittautuminen näihin tapahtuu henkilökohtaisesti paikan päällä VTES-turnausalueella Siivessä huoneessa 208.

Jos et löydä etsimääsi turnausta Konstista ja haluat varmistaa, mitä kautta siihen tulisi ilmoittautua, voit aina tulla kysymään asiasta Pelitiskiltä - vapaaehtoisemme auttavat sinua mielellään tarvittaessa myös Konstin käytössä!
